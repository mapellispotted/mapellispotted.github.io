---
layout: post
title:  "Laid-Back Camp: rilassarsi andando in campeggio"
description: " "
author: suongminh
categories: [Cultura]
tags: [Anime]
image: assets/images/2025/05/laid.jpg
---
Con l’imminente arrivo delle vacanze di Pasqua, viene naturale desiderare un po’ di tempo per riposarsi e ricaricare le energie, lasciandosi alle spalle lo stress e la stanchezza accumulata. E quale modo migliore per farlo se non guardando una serie capace di far staccare la mente e prendersi un momento di tranquillità, ma senza rinunciare al divertimento?

Se amate i paesaggi montani, le escursioni e il campeggio immersi nella natura e siete alla ricerca di un anime leggero e piacevole, *Laid-Back Camp* è la serie perfetta per voi.

*Laid-Back Camp* (*Yuru Camp* in originale) è un manga scritto e disegnato da Afro, serializzato sulla rivista *Manga Time Kirara Forward* di Hōbunsha dal 23 maggio 2015 fino al 2019, per poi trasferirsi sulla piattaforma online *Comic Fuz*, dove continua tuttora la pubblicazione. La serie ha acquisito grande popolarità grazie al suo adattamento animato, composto da tre stagioni, un film spin-off e alcuni episodi speciali.

Ma di cosa parla esattamente questa serie? Semplice: cinque ragazze liceali che si divertono facendo campeggio in varie località del Giappone, sia in gruppo, in coppia che in solitaria, vivendo piccole avventure e affrontando qualche imprevisto durante le loro escursioni.

La trama, seppur estremamente semplice, riesce a trasmettere in modo straordinario sentimenti di serenità, tranquillità e spensieratezza, qualità che poche serie riescono a offrire con altrettanta naturalezza. La storia mostra due diverse prospettive sul campeggio: da un lato, il fascino intimo e personale del campeggio solitario, rappresentato dalla fredda e introversa Rin Shima; dall’altro, la gioia e il divertimento del campeggio in compagnia, enfatizzato da Nadeshiko Kagamihara e dalle altre ragazze del gruppo. Condividere un viaggio, dormire nella stessa tenda e svegliarsi all’alba per ammirare il sole nascente sono esperienze che aggiungono un tocco di magia alle loro avventure.

Le escursioni delle protagoniste permettono allo spettatore di scoprire scenari mozzafiato e un lato più naturale e tradizionale del Giappone, lontano dalle metropoli moderne. Le località visitate nella serie, situate principalmente nelle prefetture di Shizuoka e Yamanashi, fanno sognare possibili viaggi reali, alimentando il desiderio di esplorare questi luoghi.

Dal punto di vista tecnico, tutte le stagioni e i progetti extra sono di ottima qualità, pur non essendo presenti scene d’azione o sequenze particolarmente dinamiche. Il character design, sebbene nella terza stagione abbia subito alcune modifiche, rimane accattivante e simpatico, soprattutto grazie alle espressioni “meme” dei personaggi.

Un plauso va alla colonna sonora, che aiuta a immergersi ancora di più nell’atmosfera rilassante della serie, rendendo le avventure e i paesaggi ancora più suggestivi. Le sigle iniziali, in particolare, trasmettono un senso di allegria e avventura, con ritmi vivaci, come dimostrano *Seize the Day* e *Laid-Back Journey*, rispettivamente opening della seconda e terza stagione. Le sigle di chiusura, invece, evocano tranquillità e una lieve malinconia, grazie alle dolci e rilassanti voci di Eri Sasaki (che interpreta le prime due ending) e Asaka (che canta anche le prime due opening).

In conclusione, *Laid-Back Camp* è una serie perfetta per chi cerca qualcosa di estremamente leggero e rilassante, ma allo stesso tempo capace di intrattenere e stimolare la curiosità. Un piccolo viaggio animato che invita a sognare e, perché no, a organizzare la propria prossima avventura in campeggio.

---
layout: post
title:  "Parasocial: la parola dell’anno che racconta le nuove relazioni digitali"
description: ""
author: luke
categories: [Società]
tags: [Cultura]
image: assets/images/2025/12/parasocial.jpg
---
Senti di avere un legame virtuale profondo con una persona famosa che segui online? Ti capita di percepire  un’intensa connessione emotiva con personaggi dello spettacolo, influencer o persino con ChatGPT, a cui confidi segreti e chiedi consigli? Se la risposta è sì,  allora sei già nel mondo delle relazioni parasociali. Ma che tu ci sia dentro oppure no, vale la pena di conoscere il significato della **parola scelta dal Cambridge Dictionary per il 2025: PARASOCIAL**.

L’aggettivo deriva da *parasocial interaction* (interazione parasociale), un concetto che serve a descrivere quell’**illusione di intimità** che qualcuno sente nei confronti di una persona mediatica, un personaggio di un film o di una serie TV, anche senza un vero e proprio scambio reciproco. Attenzione, non si tratta di semplice ammirazione. Chi segue un influencer o una celebrità, può arrivare a sentire un legame veramente intenso, molto simile all’amicizia, soprattutto quando si riconosce nelle vicende vissute, nei modi di pensare oppure nei valori che questi personaggi condividono pubblicamente, ma in realtà si tratta di **relazioni completamente unilaterali**. 

Le relazioni parasociali non sono necessariamente negative. In alcuni casi possono offrire conforto, ispirazione e senso di appartenenza, soprattutto in momenti di solitudine o cambiamento. Il punto chiave sta nell’equilibrio. Una relazione parasociale diventa problematica quando sostituisce le relazioni reali, influenza in modo eccessivo le decisioni personali o crea dipendenza emotiva. Quando si arriva a pensare, come hanno confessato alcuni adolescenti al *The Guardian*, riferendosi a ChatGPT, ma potrebbe valere per qualsiasi celebrità * “Mi fa sentire ascoltato e capito” – “Si interessa a me più dei miei amici” – “Mi ha trattato più da persona di quanto abbia mai fatto la mia famiglia”*.

Quindi il vero motivo per cui *parasocial* fa tanto rumore, è legato a un tema più ampio: la crisi di isolamento sociale di cui molto spesso si sente parlare oggi.

Cambridge ha scelto questa parola perché racconta le **contraddizioni del nostro tempo**: siamo iperconnessi ma spesso soli, circondati da presenze costanti ma non reciproche, emotivamente coinvolti in relazioni che non possono sostenerci davvero nei momenti critici.

Capire cosa vuol dire parasocial oggi significa fare un passo in più: chiederci che tipo di relazioni stiamo costruendo.



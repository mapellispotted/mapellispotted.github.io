---
layout: post
title:  "Vi racconto l'atronomia - Margherita Hack"
description: ""
author: alexandra
categories: [Cultura]
tags: [Libri]
image: assets/images/2025/05/hack.jpg
---
*Vi racconto l’astronomia* è un libro di divulgazione scientifica pensato per i più giovani, ma accessibile anche agli adulti e perfetto per chi non è esperto del campo. Margherita Hack, ispirata dalle tante e-mail e lettere che riceve regolarmente, accompagna il lettore in un viaggio semplice e chiaro attraverso l’universo: dopo una presentazione sulla storia dell’astronomia, si parte dal sistema solare, per poi allargare lo sguardo alle stelle, alla nostra galassia e infine all’universo. L'autrice esplora le leggi che regolano il cosmo, la teoria del Big Bang, la nascita del sistema solare, la radiazione cosmica, il Big Crunch e la possibilità di vita extraterrestre, un tema che Hack affronta con convinzione. Dotato di foto e disegni, il libro è pensato per avvicinare i lettori non esperti a stelle, pianeti, buchi neri e galassie, mantenendo sempre un tono curioso, leggero e coinvolgente.

Nella prefazione Margherita Hack dichiara che questo libro è nato da un’idea di Loris Dilena, la quale le ha consigliato di racchiudere le risposte inviate ai ragazzi di tutta Italia che le scrivono per avere più informazioni e curiosità sulla materia, con il fine di raccontare che cos’è l’astronomia, l’astrofisica e i progressi fatti in questi ultimi cento anni. 

Il primo capitolo tratta della storia dell’astronomia, dall’osservazione a occhio nudo dell’antica Grecia, alla scoperta del cannocchiale di Galileo Galilei, per poi arrivare alla nascita dell’astrofisica, della radioastronomia, dell’era spaziale e dei telescopi in orbita. E’ la sezione del libro che mi ha interessata di meno, perché tratta di scoperte che già conoscevo e molto più “storica” rispetto al resto del saggio, però la ritengo comunque significativa. 

Nel secondo capitolo viene descritto il Sistema Solare, quindi il sole, i pianeti con i loro asteroidi, le eclissi solari e lunari, la fascia degli asteroidi, le comete e infine i viaggi spaziali e i satelliti artificiali. Nell’ultima parte del capitolo è presente un approfondimento sulla possibilità di vita nell’universo, le condizioni necessarie alla vita e gli strumenti creati per comunicare con gli eventuali esseri dotati di ragione, come noi, da cui tuttavia non abbiamo ancora ottenuto risposta. 

Il terzo capitolo analizza le stelle, la loro struttura, morte e i loro nomi e le costellazioni, mentre l’ultimo, il quarto capitolo, presenta la nostra galassia e l’universo extragalattico. 
Qui Margherita Hack spiega le varie teorie sull’origine dell’universo, su come si stia calcolando la sua età e indagando sull’espansione e il probabile futuro restringimento di esso. Questa è la parte del libro che mi ha colpita di più, perché da sempre ho avuto questo interesse cosmologico, settore della fisica che purtroppo non viene affrontato a scuola e che quindi spero di poter studiare in futuro. 

*Vi racconto l’astronomia* appartiene al genere del saggio scientifico, in particolare astronomico e fisico, ed è caratterizzato da un linguaggio appassionato e semplice, nonostante la difficoltà dei temi trattati. Lo scopo dell’autrice, come dichiarato nella prefazione del libro, è quello di raccontare la storia e l’evoluzione dell’astronomia. Tuttavia è presente anche una finalità implicita, infatti la spiegazione porta a porsi domande importanti ed esistenziali, sull’origine dell’universo, il senso della vita e se siamo soli in questo viaggio. 
---
layout: post
title:  "La bugia dell’orchidea, il nuovo libro Best Seller di Donato Carrisi"
description: " "
author: ilgualto
categories: [Cultura]
tags: [Libri]
image: assets/images/2025/12/carrisi.jpg
---
Suspense, segreti ed enigmi a cui dare una risposta. Tre sinonimi azzeccati per trattare di un libro di Donato Carrisi, lo scrittore italiano di romanzi thriller più venduto al mondo. Nel corso della sua carriera Carrisi ha scritto capolavori quali la serie del *Suggeritore*, quella su Marcus e Sandra e ancora su Pietro Gerber, tutte opere divenute in brevissimo tempo best seller. Non è da meno il nuovo romanzo *La bugia dell’orchidea*, che in meno di una settimana è diventato il testo più venduto nelle librerie.

La protagonista è Victoria Anthon, una donna la cui vera identità è occultata dietro vite variegate e fittizie che cambiano in breve tempo e senza preavviso, con nomi inventati e domicili diversi. Quella di Victoria è un’esistenza tranquilla e senza problemi, fino a quando una lettera indirizzata non ad una delle sue false identità, bensì proprio a lei, arriva a casa sua. La lettera al suo interno cela un articolo di giornale datato estate 2005, riguardante un caso di omicidio in un piccolo paesino. Questo articolo però non solo contiene un qualcosa che segnerà per sempre la vita di Victoria, ma nasconde agli occhi di tutti la verità riguardo l’omicidio apparentemente commesso da Lorenzo C., marito di Beatrice C. e padre di tre bambini.

Un racconto carico di attesa e di pazienza che lentamente e inesorabilmente vi accompagnerà a scoprire quanto è realmente accaduto alla famiglia del casale rosso. Molti sono gli indizi, innumerevoli le domande e poche le risposte, ma la verità è una sola. Tutto questo raccontato con il carisma e la fluidità che contraddistinguono da anni la scrittura di Donato Carrisi. La maniacale attenzione per i dettagli che alimenta il racconto e i mille enigmi saranno il fil rouge a cui aggrapparsi. 

Una storia tremendamente avvincente che vi terrà incollati alle pagine per sapere quale sarà il suo epilogo. Ma nel frattempo pensate a ciò: cosa c’entra tutto ciò con il titolo? che rapporto c’è tra la storia e l’orchidea? perché il nome sulla brossura è *Labia Sericea*? Tutto questo lo scoprirete solo leggendo il capolavoro di Carrisi. 

Questo libro ha un segreto. Chi lo ha scritto ha un segreto. Chi lo legge ha un segreto. E nessuno sarà più lo stesso…

Pronti a leggere?

---
layout: post
title:  "Kanye West e Bianca Censori ai Grammy"
description: " "
author: alexandra
categories: [Cultura]
tags: [Società]
image: assets/images/2025/02/kaney-bianca.jpg
---
Negli ultimi mesi, Kanye West e Bianca Censori sono stati al centro di numerose polemiche per le   scelte di stile: se il rapper si veste con capi neri, semplici e usuali, lei invece indossa abiti che mostrano esplicitamente il corpo. Ciò è successo anche sul red carpet della 67ª edizione dei Grammy Awards, dal quale la donna è stata allontanata. Da questo momento sui social media sono nati interrogativi e complotti. Il dubbio più diffuso e discusso è se il suo modo di vestire sia una scelta autonoma o se sia in qualche modo manipolata da Kanye West. Tuttavia, le vere domande da porre sono: perché una donna che mostra il proprio corpo suscita così tanto clamore? E soprattutto, perché la nudità maschile non è diffusa come quella femminile? 

La nudità femminile è sempre stata presente nella storia, specialmente nell’arte. Le statue classiche, le opere rinascimentali o i dipinti moderni rappresentano da secoli il corpo della donna come simbolo di bellezza, fertilità e sensualità. Ma mentre nell’arte il nudo è accettato, nella vita reale continua a essere soggetto a critiche e giudizi. Bianca Censori non è la prima donna a seguire la moda del naked dress. Molte celebrità, da Marylin Monroe e Cher fino a Rihanna e Bella Hadid, hanno indossato abiti trasparenti o che evidenziano il fisico per affermare la loro libertà di espressione. Infatti il corpo femminile dovrebbe essere visto anche come un mezzo di espressione, non solo come un oggetto di desiderio. Finché una persona si sente a proprio agio ed è consapevole delle proprie scelte, dovrebbe essere libera di esprimersi come desidera. 

Se la nudità femminile è associata a valori come la fertilità, la sensualità e la bellezza, per l’uomo non è così: infatti quella maschile da sempre è stata legata al potere, all’aggressività e alla virilità e quindi nei contesti pubblici risulta costantemente “scomoda” e sgradevole. Perciò i corpi vengono percepiti in modo diverso in base al genere. Kanye West è un personaggio noto per la sua eccentricità e per il suo modo di sfidare le convenzioni. Se il suo obiettivo fosse stato solo attirare attenzione, avrebbe potuto ribaltare la situazione esponendo se stesso invece che la moglie. Dunque perché non l’ha fatto? Probabilmente il rapper è condizionato dagli stessi pregiudizi culturali e fare un gesto del genere l’avrebbe esposto troppo. Peccato,  questa mossa avrebbe potuto iniziare un vero cambiamento sociale e portargli notorietà e successo. 

In conclusione, il caso di Bianca Censori e Kanye West ai Grammy Awards non è solo una questione di stile o manipolazione, ma riflette un problema più profondo legato alla percezione della nudità e alle differenze di genere. La società accetta e celebra il corpo femminile quando è rappresentato nell’arte, ma lo condanna quando è mostrato liberamente nella vita reale. Inoltre, la nudità maschile, a differenza di quella femminile, rimane un tabù, considerata scomoda. Kanye West, nonostante il suo spirito ribelle, non ha colto l’opportunità di ribaltare questa situazione, dimostrando che persino chi si presenta come innovativo è influenzato da pregiudizi sociali. Piuttosto che scandalizzarsi per lo stile di Bianca Censori, ci si dovrebbe interrogare su chi decide cosa sia accettabile o no e su come liberarsi da questi schemi.


Alexandra



L'immagine utilizzata per questo articolo è stata trovata su [Free Malaysia Today](https://www.freemalaysiatoday.com/). 
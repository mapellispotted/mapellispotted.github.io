---
layout: post
title:  "Intervista ad Anna"
description: " "
author: redazine
categories: [Scuola]
tags: [Persone]
image: assets/images/2025/04/anna.jpg
---
Alcuni personaggi rimangono impressi nella memoria degli studenti di un istituto, e per quanto riguarda il Mapelli, la bidella Anna è sicuramente uno di questi.

Anna è in servizio al Mapelli da ben 25 anni, quindi si può considerare un po’ una veterana in questo campo. Ogni giorno, quando si passa per il corridoio del secondo piano lato uffici, non si può fare a meno di notare il suo sorriso e i suoi vestiti di colori accesi e sempre ben intonati.

Ciò che ad Anna piace di più del suo lavoro è il rapporto e la vicinanza con i giovani e il sentirsi circondata da ragazzi e ragazze che rallegrano l’ambiente e che creano buon umore. Anche se non nega che qualche volta qualcuno riesce a farla arrabbiare. Speciale è il rapporto che ha con alcuni alunni: difatti Anna ha spiegato che alle volte capita che qualcuno si venga a confidare da lei, a chiedere consigli e suggerimenti.

Tutti da piccoli avevamo delle prospettive per il futuro, chi reali e chi un po’ utopiche. Anna per esempio voleva fare la poliziotta, non solo perché ai suoi tempi donne che praticavano quella professione non ce n’erano, ma anche perché ha confessato (anche se può essere qualcosa di abbastanza palese per chi vive quotidianamente il piano di Anna) che le piace far rispettare le regole. 

Una delle caratteristiche principali nei modi di fare di Anna è il vestire di colori vivaci e sempre ben intonati. Non per questo, il suo hobby preferito è fare shopping. L’acquistare vestiti di suo piacimento, intonare colori e indossarli subito dopo sono come un marchio di fabbrica per lei, infatti il suo outfit è la prima cosa che si nota.

Chi bazzica il secondo piano lato uffici, avrà sicuramente notato un mobiletto in metallo con su attaccate una moltitudine di cartoline raffiguranti luoghi del mondo differenti. Ognuna di quelle cartoline racconta uno dei tanti viaggi che Anna ha intrapreso in giro per il globo. Per chi se lo chiedesse, li ha visitati tutti quei luoghi! La Collaboratrice Scolastica non ha un posto preferito, dichiarando poi che è sempre tornata a casa soddisfatta del viaggio che aveva compiuto. Non nasconde infine che il suo sogno nel cassetto è poter fare il giro del mondo. 

Tutto ciò è Anna, una donna sempre allegra e sempre pronta a regalare gioia grazie al suo modo di essere. Certi personaggi rimangono impressi nella mente degli alunni di un istituto, e Lei lo rimarrà di sicuro per coloro che hanno passato i 5 anni di Liceo sul secondo piano lato uffici del Mapelli.


Simone e Christian
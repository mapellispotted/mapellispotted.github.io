---
layout: post
title:  "Buen Camino: un viaggio tra divertimento, risate ed emozione"
description: " "
author: luke
categories: [Cultura]
tags: [Cinema]
image: assets/images/2026/02/buencamino.jpg
---
Due mesi fa, esattamente il 25 dicembre, è tornato il mitico Checco, con quel suo sorrisetto da gradasso, sfidando di nuovo le regole della commedia. Una commedia a mio avviso fantastica, che combina perfettamente spregiudicata satira (dentro c'è davvero di tutto: Gaza, forma fisica, 11 settembre) e comicità classica.

Nella società odierna, tenere alta l’attenzione per più di qualche minuto è una bella sfida, ma Checco con me ci è riuscito perfettamente: novanta minuti spaccati di divertimento, per un testo di forte impatto comico, che si regge sulla mimica, sulla dialettica e sul tempismo di Zalone. 

Oltre alla comicità, anche la trama non è da sottovalutare: una figlia insicura che impara a portare a termine le cose, nonostante la pressione sociale e le ansie, e un padre che imparerà ad essere tale, comprendendo che l’amore conta ben più del denaro. Le risate si fondono a momenti un po’ più seri e sentimentali, che conferiscono un’atmosfera davvero piacevole. 

Persino l’ambientazione ha il suo fascino. Si passa dai mari cristallini della Sardegna, a Roma, per finire lungo i bellissimi paesaggi del Cammino di Santiago.

Alcuni criticano il film per le sue battute inopportune su temi su cui sarebbe meglio evitare di ridere, ma io credo che un po’ di ironia non guasti mai, soprattutto quando, in un modo o nell’altro, è proprio quell’ironia a scatenare il dibattito su argomenti che è bene non dimenticare.

Il film è ancora in proiezione in alcune sale e se non l’avete visto, non perdetelo. Lo consiglio soprattutto a chi desidera passare 90 minuti di spensieratezza e allegria, guardando una storia che lascia un bel sorriso stampato sul volto, soprattutto per il finale.

Buen Camino a tutti!

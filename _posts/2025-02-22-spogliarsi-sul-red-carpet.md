---
layout: post
title:  "Spogliarsi sul red carpet"
description: " "
author: marzia
categories: [Cultura]
tags: [Società]
image: assets/images/2025/02/spogliarsi.jpg
---
Grammy Awards 2025. Bianca Censori e Kanye West sfilano sul red carpet precedente l’evento e posando per i fotografi lei si sfila la pelliccia nera che la copre mostrandosi completamente nuda sotto ad un mini-dress trasparente. Oggettificazione del corpo femminile o esibizione artistica?

In effetti, il nude look è oramai diventato molto popolare, soprattutto tra le celebrità, e rappresenta una rivendicazione di emancipazione femminile e di una libera espressione di sé. Si è iniziato a parlare di “naked dress”, ovvero “abito nudo”, a partire dagli anni ‘30, riferendosi ad un abito senza spalline che all’epoca sembrava già piuttosto estremo. Con il passare degli anni il concetto si è ampliato e diffuso sempre di più, arrivando ad indicare in modo generico un outfit che si associa alla nudità, attraverso l’uso di tessuti dello stesso colore dell’incarnato, trasparenze e spacchi e scollature profonde. Marilyn Monroe, Cher, Kate Moss, Rose McGowan, Rihanna e Dua Lipa sono solo alcune delle artiste che hanno indossato un “naked dress” credendo nei suoi principi, ma purtroppo è difficile definire Bianca Censori e il suo “vestito” un esempio di emancipazione femminile.

E’ fondamentale evidenziare infatti il contesto: una donna completamente nuda di fianco ad un uomo vestito dalla testa ai piedi, con tanto di occhiali da sole neri. Quello di Bianca non sembra un gesto liberatorio e femminista, ma un chiaro esempio di oggettificazione del corpo femminile. Molti dettagli dell’accaduto sembrano infatti confermare questa versione: lo sguardo della donna definito da alcuni dei presenti come “assente” e “vuoto”, il fatto che fosse Kanye a guidare Bianca sul red carpet e il commento sull’accaduto che il rapper stesso ha postato sul social “X”, affermando di avere il “dominio” sulla moglie e allo stesso tempo che non la obbligherebbe mai ad un gesto contro la sua volontà, ma che sicuramente Bianca non potrebbe prendere determinate decisioni senza la sua approvazione. Kanye West ha inoltre la reputazione di aver un comportamento controllante, tanto che le sue ex compagne Kim Kardashian, Julia Fox e Amber Rose hanno raccontato di quanto il rapper influisse sul loro abbigliamento. Per di più, non è la prima volta che Bianca si mostra in pubblico con abiti molto aderenti e ai limiti della nudità, ma non ha mai fornito i motivi delle sue scelte stilistiche, lasciando quindi molti dubbi sulla sua libertà di espressione.

Può darsi, però, che gli “outfit” delle due celebrità rappresentassero un’esibizione artistica, proposta ovviamente da Kanye, a cui Bianca ha deciso di prendere parte spontaneamente. In molti hanno infatti pensato che il modo in cui la coppia si è disposta davanti ai fotografi, e ovviamente il loro abbigliamento, riprendesse la copertina di un album del rapper, “Vultures”, e che rappresentasse quindi un’esibizione artistica. Bisognerebbe analizzare, però, quanto possa Bianca essere libera di scegliere all’interno di una relazione in cui il marito è molto più potente di lei, ne controlla l’abbigliamento e ha favorito un enorme aumento della sua fama. Si sarebbe potuta opporre alla proposta “artistica” di Kanye? Se la risposta è “no”, allora la loro è stata davvero un’esibizione artistica oppure consisteva in un’imposizione del rapper caratteristica di una relazione tossica?

Ovviamente, queste sono tutte ipotesi. I social, le foto e i video online non mostrano necessariamente la verità e non è possibile sapere quali siano stati effettivamente i motivi che hanno spinto Bianca Censori a presentarsi nuda sul red carpet. Sicuramente, l’obiettivo della coppia di attirare l’attenzione su di sé è stato pienamente raggiunto. Bisognerebbe quindi porsi un’altra domanda: se lo scopo dei due era semplicemente quello di essere al centro dell’attenzione, perché a spogliarsi non è stato Kanye? L’idea della donna che si denuda per un uomo è ormai un pregiudizio fin troppo diffuso, se sul red carpet ci fosse stato un uomo nudo accanto ad una donna completamente vestita il gesto avrebbe destato molto più scalpore.

Forse il punto è proprio questo: nonostante tutti i successi raggiunti nel corso dei secoli da parte del movimento femminista, si è ormai radicata nella mentalità umana l’idea dell’inferiorità del sesso femminile rispetto a quello maschile e il concetto secondo cui le donne si vestono bene e si truccano con l’unico scopo di fare colpo sugli uomini e quindi si “spogliano” per lo stesso motivo. Il contrario, invece, è molto meno probabile. Inoltre, molti degli individui di sesso maschile sentono il bisogno di soddisfare i pregiudizi imposti dalla società al proprio genere, riguardanti caratteristiche indispensabili, che ogni uomo deve avere per essere considerato tale: come la forza, il coraggio, un comportamento dominante e una grande autostima. Per di più, anche alcune donne credono in questi preconcetti e alimentano quindi il diffondersi della mentalità di questo tipo.

Pertanto, davanti ad un uomo che si presenta sul tappeto rosso con la moglie nuda di fianco “solo per attirare l’attenzione”, il gesto agli occhi di alcuni passa quasi inosservato, mentre se fosse accaduto il contrario probabilmente i giornali ora sarebbero pieni di articoli di uomini che si lamentano del gesto orribile e immorale compiuto.

In conclusione, le domande da porsi sono due: arriveremo mai a vivere in un mondo in cui ci si “sconvolge” se una persona si presenta nuda sul red carpet, indipendentemente che essa sia di genere maschile o femminile? e quanta poca personalità deve avere un uomo che ha bisogno di mostrare una donna nuda al proprio fianco per far tornare a parlare di sé?


Alexandra



L'immagine utilizzata per questo articolo è stata trovata su [Free Malaysia Today](https://www.freemalaysiatoday.com/). 
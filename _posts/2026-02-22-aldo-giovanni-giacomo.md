---
layout: post
title:  "RECENSIONE: “ATTITUDINI: NESSUNA”, IL DOCUFILM DI ALDO, GIOVANNI E GIACOMO"
description: " "
author: fabio
categories: [Cultura]
tags: [Cinema]
image: assets/images/2026/02/aldogiovannigiacomo.jpg
---
Un po' di anni fa sulle pagelle delle scuole elementari si trovava la dicitura “Attitudini”, in cui i docenti erano tenuti a indicare le propensioni dello studente che stavano valutando. Una di queste pagelle, quella del famoso comico Aldo Baglio, è stata compilata così: “Attitudini: nessuna”. Da ciò lo stesso Aldo e i suoi due “colleghi” Giovanni e Giacomo hanno deciso di trarre il titolo del loro ultimo film, uscito il quattro dicembre 2025.

Nel lungometraggio è ripercorsa la storia del trio comico italiano più famoso al mondo, dall’infanzia dei suoi componenti fino al presente. Si tratta quindi a tutti gli effetti di un documentario, e per questo la visione è consigliata soprattutto a chi conosce gli sketch e gli spettacoli del Trio ma non è informato sulle vicende accadute fuori dal teatro.

Il film è assolutamente godibile, e non risulta mai noioso. Ciò sia perché la storia raccontata è molto interessante (almeno a mio avviso), sia per il fatto che i tre protagonisti si stuzzicano e punzecchiano con battute e frecciatine, contribuendo a creare l’atmosfera comica e divertente a cui ci hanno abituati in tutti gli anni passati a teatro e in tutti i loro film. Il tempo insomma è volato, e sono tornato a casa dopo la visione con moltissimi aneddoti e pillole sulla storia di Aldo, Giovanni e Giacomo che prima non conoscevo e che me li hanno fatti apprezzare ancora di più.

L’unico punto a sfavore che mi sento di indicare non riguarda il documentario in sé, bensì il fatto che nonostante sia ormai uscito da parecchio tempo questo non sia recuperabile su nessuna piattaforma di streaming online. Confido però che verrà prima o poi aggiunto e che si potrà trovare facilmente.

Come detto, quindi, ho apprezzato davvero moltissimo il lungometraggio, e spero che gli appassionati che non hanno avuto occasione di visionarlo siano interessati a vederlo, in quanto, si sa, *“Chi sa fare, sa capire”*, che non è un proverbio ma è la vita.